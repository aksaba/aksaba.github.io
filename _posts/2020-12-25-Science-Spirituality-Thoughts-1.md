---
layout: post
title:  "ஆன்மீகம்—அறிவியல்: என் எண்ணங்கள் – 1 "
date:   2020-12-25 05:00:00 +0530
categories: jekyll update


---



ஆன்மீகமும் அறிவியலும் எதிர்மறையானவை என்றே பலரின் கணோட்டம். ஆன்மீகம், இறைபக்தி, மதபற்று, இவற்றின் பெயரில் மனிதர்கள் தங்களுக்குள் பல பிரிவுகளை ஏற்படுத்திக் கொண்டதோடு நில்லாமல், தன் நம்பிக்கைக்கு வேறுபட்ட நம்பிக்கை உடயவர்களை, எதிரிகளாகவும் இளிவாகவும் கருதி பல கொடூரங்களை விளைவித்துள்ளான் என்பதற்கு வரலாற்றில் பல நிகழ்வுகள் சான்றாக உள்ளன. இவற்றை எடுத்துகாட்டியும், இக்காலத்தில் முளைத்துள்ள பல மூட நம்பிக்கைகளை எடுத்துகாட்டியும், பகுத்தறிவாளர்கள் ஆன்மீகத்தை சாடுகின்றனர். அந்த பக்கத்தில், அறிவியலால் விளைந்த தொழில் நுட்ப வளர்ச்சி மனிதர்களை இயற்கையை மறந்தும், அழித்தும், தனது பேராசைகளை பூர்த்தி செய்யும் நோக்கத்துடன் தன் வாழ்நாளை களிக்கின்றான் என்றும், வாழ்க்கையில் சில புதிர்களை அறிவியலால் என்றுமே கண்டறிய முடியாது என்றும் ஆன்மீகவாதிகளின் கருத்து என்று சொல்லலாம். இவ்வாறு இருபிரிவினரும் எதிர் பிரிவனரை குற்றம் சாடுவது காலம் காலமாக சகஜமாக நடப்பது என்று கூறலாம். இது டீ கடை வெட்டிப் பேச்சின் போது ஏற்படும் கருத்து வேறுபாடாக வெளிப்படலாம், நாட்டின் தலையெழுத்தையே மாற்றக்கூடிய ஓர் அரசியல் சர்ச்சையாகவும் வெடிக்கலாம். 

ஆன்மீகத்திற்கும் அறிவியலுக்கும் ஓரே ஒரு வித்தியாசமே உள்ளது. மற்ற அனைத்து வேறுபாடுகளுக்கும் இந்த ஒரு வித்தியாசமே வித்தாக அமைகின்றது என்பதே என் கருத்து. இந்த வித்தியாசத்தை விளக்கவே இனி வரும் பதிவுகள். 

முதலில், இயற்கையில் மனிதர்களால் அறியக்கூடிய ஒரு உலகளாவிய உண்மை (Universal Truth) உள்ளது என்று வைத்துக்கொள்வோம். அறிவியல் பயிலும் விஞ்ஞானிகள் இந்த உண்மையை முழுமையாக நாம் உணரவில்லை என்பதையே தங்களின் அனைத்து சிந்தனைகளுக்கும், ஆய்வுகளுக்கும், கருவாக கருதி செயல்படுகின்றனர். “Question Everything”, என்பதே விஞ்ஞானிகளின் நியதி. இதுவே கடந்த சில நூற்றாண்டுகளாக நாம் காணும் அறிவியல் தொழில்நுட்ப வளர்ச்சிக்கு முழுமுதற் காரணமாக இருந்து வருகிறது. அறிவியலில் ஒவ்வொரு கண்டுபிடிப்பும், அனைத்திற்கும் மூலாதாரனமான உண்மையை கண்டறியும் பயணத்தில் ஒரு சிறு முன்னோக்குப் படி என்றே நினைத்துக் கொள்ளலாம். இது முன்னோக்கு படிதான் என்பதை உறுதி செய்ய இயற்கையில் நேரடியாகவோ, சுற்றுமுகமாகவோ தடயங்களை சேகரிக்க விஞ்ஞானிகள் பெரு முயற்சி எடுக்கின்றனர். ஒரு கோட்பாடு, அதை முன்மொழியப்பட்ட காலத்தில், இயற்கையின் பல மர்மங்களை புலப்படுத்துவதாக விளங்கினாலும், பிற்காலத்தில், இயற்கையில் நாம் ஏதேனும் ஒரு நிகள்வு அந்த கோட்பாட்டிற்கு எதிராக கண்டால், அந்த கோட்பாடு தவறானதாகவோ அல்லது குறைபாடுகளுள்ள கோட்பாடாகவோ தான் விஞ்ஞானிகள் கருதுவர். இதற்கு ஓர் பிரபலமான உதாரணம்… 

ஆங்கில விஞ்ஞானியான ஐஸாக் நியூடன் (Issac Newton), 1687இல், புவியீர்ப்பு விதியை (Law of Universal Gravitation) முன்வைத்தார். நூறாண்டுகளுக்கு மேல் இந்த விதி வானில் காணும் பல கோள்களின் பாதையை கணிப்பதில் சிறப்பாக பயன்பட்டது. ஆனாலும், பின்னர் காலத்தில், அண்ட வெளியை கண்கானிக்கும் கருவிகள் நவீனமடைய, நியூட்டனின் விதியில் சில ஓட்டைகள் எழ ஆரம்பத்தின. நியூடன் ஓர் மாமேதை என்பதில் என்றுமே மறுபேச்சு இருந்ததில்லை, இருக்கப் போவதும் இல்லை. அம்மாமேதையின் கண்டுபிடிப்பிலும் குறை உள்ளது என்பதை அவருக்கு பின் வந்த விஞ்ஞானிகள் ஏற்க சற்று தயங்கினாலும், இறுதியில் ஏற்றுக் கொண்டனர். இதுதான் அறிவியலின் நியதி. சொல்லப்போனால், நியூடனே, தன் கோட்பாடுகள், முழுமையான உண்மையை கண்டறிந்ததாக கருதவில்லை. புவியீர்ப்பு சக்தியை விளக்கும் நியூடனின் கோட்பாட்டில் உள்ள குறைகளை சரி செய்யும் வகையில், 1915ஆம் ஆண்டு, இன்னொரு மாமேதையான, ஆல்பேர்ட் ஐன்ஸ்டீன் (Alber Einstein) தன் பொதுச் சார்புக் கோட்பாட்டை (General Relativity) முன்மொழிந்தார். இது இயற்பியலில் மிக முக்கிய கண்டுபிடிப்பாக கருதப்பட்டாலும், இதுவும் இறுதியானது கிடையாது. இன்று வரை, ஐன்ஸ்டீனின் கோட்பாட்டை சரி பார்க்கும் வகையில் ஆராய்ச்சிகள் நடைப்பெற்று கொண்டிருக்கிறது. 

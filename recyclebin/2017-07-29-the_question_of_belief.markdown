---
layout: post
title:  "கடவுள் நம்பிக்கை இருக்கிறதா? இல்லையா?"
date:   2017-07-29 13:35:43 +0530
categories: jekyll update
---

கேட்பதற்கு எளிமையான கேள்வி... விடையோ மனித அறிவாற்றலுக்கு அப்பாற் பட்டது என்றுதான் சொல்லவேண்டும். இருப்பினும், ஏன், எதற்கு என்று தணியாது கேள்வி கேட்டு விடை தேடும் மனித புத்தி இந்த கேள்விக்கும் பதிலறிய துடிக்கின்றது.

சிந்தித்து பார்க்கையில், இயற்கையில் மர்மத்தில் புதைந்திருக்கும் பல கேள்விகள் எளிமையானவையே. உயிர் என்றல் என்ன? சிந்திக்கும் திறன் என் உருவாகியது? வாழ்க்கையின் நோக்கம் என்ன? என்று கேள்விகளை அடுக்கிக்கொண்டே போகலாம். பல நூறு ஆண்டுகளாக மனிதர்கள் இது போன்ற கேள்விகளுக்கு பதில் தேட முயற்சித்திருக்கின்றனர். 

இந்த முயற்சியின் பலனால், பல வகை தத்துவ சாஸ்திரங்கள், உலகின் வெவ்வேறு  பகுதிகளில், வெவ்வேறு மொழிகளில் சிந்தனையாளர்கள் படைத்தது நமக்கு வழங்கியிருக்கிறார்கள். இந்த படைப்புகள் இன்றும் நமக்கு வழிகாட்டடியாக அமைந்து வருகிறது. அதே நேரத்தில், இவை வழிகாட்டி மட்டுமே, எனவே ஒரு தனி மனிதன் எவ்வழியை எடுக்கிறார் என்பது, அம்மனிதனின் கண்ணோட்டத்தையும் வாழ்க்கை அனுபவங்களையும் பொறுத்தது. ஒருவன்  கடவுள் மீது நம்பிக்கை வைப்பதும் வைக்காததும் அவனின் கண்ணோட்டமும், அனுபவங்களும் முடிவு செய்யும்.

"யோவ், உனக்கு நம்பிக்கை இருக்கா? இல்லையா?.. அத சொல்றத விட்டுட்டு, சுத்தி வழைச்சு பேசிட்டு, சாரி, எழுத்திட்டுறிருக்கியே..", என்று நினைத்தால், நீங்கள் சற்று பொறுமையாக இருந்து தொடர்ந்து படிக்க நான் வேண்டுகிறான்.

பரீட்சையில் பதில் எழுதுவதற்கு முன், கேள்வியை கவனமாக படித்து புரிந்து கொள்ள வேண்டும் என்று ஆசிரியர் அறிவுரை கூறுவார். இந்த அறிவுரை பரீட்ச்சைக்கு மட்டுமின்றி வாழ்க்கையில் எழும் கேள்விகளுக்கும் பொருந்தும். ஆனால் நம்முள் பலர் தேர்வெழுதும் போதும் சரி, வாழ்க்கையிலும் சரி, இந்த அறிவுரையை பின்பற்றுவதில்லை. ஆகையால், இப்பொழுது நான் எதிர்கொண்டுள்ள கேள்வியை முதலில் புரிந்து கொள்ள கொஞ்சம் கவனம் செலுத்தலாமா?  

இந்த கேள்வியை சற்று சிந்தித்து பார்க்கையில், இதிலிருந்து இன்னும் பல சிக்கலான கேள்விகளே எழுகிறது என்று நமக்கு நன்கு விளங்கும். அவ்வாறு எழும் கேள்விகளுக்கும் ஓரளவுக்கு திருப்திகரமான பதிலை தேடிய பின், அவற்றின் அடிப்படையில் தான் கடவுள் நம்பிக்கை சார்ந்த கேள்வியின் பதிலும் அமையும். இத்தருணத்தில் நான் ஒன்றை குறிப்பிட விரும்புகிறேன். நான் 'சிக்கலான கேள்விகள்' என்று கூறியதற்கு காரணம், அக்கேள்விகளுக்கு அனைவராலும் ஒருமனதாக ஏற்கக்கூடிய பதில் என்று கிடையாது, அத்தகைய பதிலை தேடி அலைவது வீண் வேலையே. எனவே, கீழ்வரும் பத்திகளில் நான் விவரித்திருப்பது என் தனிப்பட்ட பதில் அல்லது கருத்து ஆகும். ஆகவே என் கருத்துக்கள் மீதான விமர்சனகளை நான்  மனமார்ந்து வரவேற்கிறேன்.

முதலில் எழும் கேள்வி: கடவுள் என்றால் என்ன  - மகா சிக்கலான கேள்வி. என் கண்ணோட்டத்தில் கடவுள் என்றால் என்ன? அக்கடவுளின் குணாதிசயங்கள் என்ன? என்ற கேளிவிகளுக்கு விடைகூற விரும்புகிறேன்.  பல நூறு ஆண்டுகளில், பலதிறப்பட்ட மதங்கள் கடவுளுக்கு எத்தனையோ பெயர்களையும், உருவங்களையும் கொடுத்திருக்கின்றன.  இவையில் எது கடவுளின் உண்மையான பிரதிநிதி என்ற விவாதங்கள் சண்டை சச்சரவில் தான் முடியும் என்பதை வரலாற்று நிகழ்வுகளிலிருந்து நாம் தெரிந்து கொள்ளலாம். இருந்தும், என் கடவுள் பெரிதா? உன் கடவுள் பெரிதா? என்ற வீண் வாதங்களை மனிதர்கள் கைவிட்ட பாடு இல்லை. என்னை பொறுத்த வரை, கடவுள் என்று ஒன்று இருந்தால்,  பெயர் உருவம் போன்றவற்றிற்கு அப்பாற்பட்டதாகத்தான் இருக்க வேண்டும்..  மதங்களின் புனித நூல்களை ஆழ்ந்து சிந்தித்து படித்தால், இந்த கருத்தையே முன் வைப்பதாக தோன்றுகிறது. (புனித நூல்கள் எதையும்  நான் ஆராய்ந்து படிக்காதலால், இதை நான் நிச்சயமாக கூற முடியாது). ஆகையால், இந்து, கிருஸ்துவ, இஸ்லாமிய போன்ற மாதங்களில் வழிபடப்படும் கடவுள்கள் மனிதனின் கற்பனை கதாபாத்திரங்களே. அடுத்து, இந்த பெயர், உருவமற்ற கடவுள் எங்கு வசிக்கிறார்? உயிர்களை ஆட்டிப்படைக்கும் சக்தி கொண்டதாக நாம் கடுவுளை நினைத்தால், அக்கடவுள் எல்லா இடங்களிலும் இருக்கிறார் என்று கூறுவதே பொருத்தமாக தெரிகிறது. இன்னும் சொல்ல போனால், அத்தகைய கடவுள் இடம் காலம் முன்வைக்கும் வரம்புகளை மீறிய சக்தியாக நாம் பார்க்கலாம். பின்னர் கோயில்கள், தேவாலயங்கள் போன்ற இறை வழிபாடு இடங்கள் கட்டப்படுவதற்கான தேவை என்ன? மிகுந்த சிரமத்தோடு யாத்திரைகள் செல்வதற்கான தேவை என்ன? உண்மையில் தேவையே இல்லை தான். ஆனால், பல்வேறு மனசஞ்சலங்களோடு போராடும் சராசரி மனிதன், அதற்கு காரணமாயிருப்பவையிடமிருந்து விலகி மன நிம்மதி பெறவே இந்த கோயில்களும், புனித யாத்திரைகளும். அதுமட்டுமின்றி, பெருங்கஷ்டத்தில் அகப்பட்டவர்க்கு, ஓர் நம்பிக்கை அளிப்பதாக இவை விளங்குகிறது. 

அடுத்து, பெயர் உருவமின்றி, எங்கும் வீற்றிருப்பதே கடவுள் என்று வைத்துக்கொண்டால், அக்கடவுள் குணாதிசயங்கள் தான் என்னவாக இருக்கும்? இறைவன் கருணை, இரக்கம் போன்ற மனித குணங்கள் கொண்டதாகவே மதங்களில் வழங்கப்படுகிறது. தீயவர்களை தண்டிப்பதும், நல்லோர்க்கு துணையாக இருப்பதே இறைவனின் போக்காக கருதப்படுகிறது. 

முன்னர் சொனத்து போல், மேல் குறிப்பிட்ட அனைத்தும் என் தனிப்பட்ட கருத்துக்களே. சிந்தனையாளர்கள் - எழுத்தாளர்களோ, விஞ்ஞானிகளோ, தத்துவ மேதைகளோ, என் சொந்தத்தில் உள்ளவரா, என் நண்பர்களோ - இவர்களது கூற்றின் அடிப்படையிலும் , எனது அனுபவங்களை சிந்தித்து பார்த்ததின் அடிப்படையிலும் இக்கருத்துக்கள் உருவாகின. இன்னும் கடல் அளவிற்கு கற்க வேண்டி உள்ளது... எத்தனையோ அனுபவங்கள் தாண்டி வர வேண்டி உள்ளது. இவற்றால் என் கண்ணோட்டமும், கருத்துக்களும் மாறலாம். **மாற்றத்திற்கு தயங்காமல் இருபத்தே, பகுத்தறிவின் அடையாளம்**. அதே நேரத்தில், மாற்றம் உண்டாக வேண்டுமானால், அது தகுந்த ஆதாரங்களை அடித்தளமாக கொண்டிருக்க வேண்டும்.  

